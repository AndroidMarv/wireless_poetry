EL CAMÍ QUE NO FAIG - MIQUEL MARTI POL
Passejaria amb tu per una vella 
ciutat desconeguda i m'hi perdria.

Ara em perdo també, sense ni moure'm, 
i em cansa molt el camí que no faig 
i la incertesa estulta de les hores.

Fràgil, el temps se m'esmenussa als dits, 
transcorre absurdament entre foteses 
i, desvalgut, veig allunyar-se i perdre's 
l'ombra del jo tenaç i reptador 
que ha conviscut amb mi tota la vida.

Potser per això enyoro, melancòlic, 
poder passejar amb tu per una vella 
ciutat desconeguda, sense rumb, 
i perdre'm pels carrers més solitaris.